Predslov
Zhruba 20 km vzdušnou čiarou od mesta Michalovce
sa nachádza vrch Vihorlat. Pokrytý je lesmi, ktoré patria
k najhustejším lesom na Slovensku. Vihorlat je vyhasnutá,
nečinná sopka. Aj v nedávnej minulosti bolo v tejto oblasti
zaregistrované zemetrasenie – otrasy bolo cítiť hlavne
v obciach ležiacich blízko neho. Jeho zrezaný vrchol hneď
upúta pozornosť každého, kto sa pozrie týmto smerom.
Každý si všimne, že táto hora je iná ako ostatné. Nie je
veľmi turisticky vyhľadávaná, pretože je ťažšie dostupná,
keďže výstup k vrcholu je náročnejší a zatiaľ tu nie je
jasne vyznačený ani turistický chodník. Navyše časť
Vihorlatu sa nachádza vo vojenskej oblasti. V blízkosti
Vihorlatu leží aj obec Jovsa. O tejto obci ešte bude reč
o trochu neskôr. Aj napriek nepriaznivým podmienkam
a vrtochom počasia, ktorými Vihorlat oplýva, občas sa
nájdu ľudia, ktorí podniknú výstup na samotný vrchol
tejto hory. Dokonca sa na túto cestu niekedy vydávajú
aj triedy základných škôl. Výhľad z vrcholu Vihorlatu
je naozaj úchvatný. Pri dobrej viditeľnosti je v diaľke
dokonca vidieť naše Vysoké Tatry. Nádherná príroda
je však poznačená dramatickými udalosťami, ktoré sa
odohrali za posledné roky. Ide o nevyriešené prípady
zmiznutia ľudí. Kam miznú ľudia v tejto ťažko prístupnej
4 
hore, nikto nevie. Nájdu sa rôzne vysvetlenia, vznikajú
dohady, mýty a scenáre, z ktorých naskakuje husia koža.
V horúcom lete, 3. 7. 2016, sa pri výstupe na Vihorlat
stratili traja žiaci zo 6. základnej školy v Michalovciach.
Keď sa žiaci vrátili z výletu na miesto zrazu, chýbali žiaci
zo siedmeho a deviateho ročníka. Siedmak Ján, Marko
a Melinda z deviateho ročníka. Tento prípad otriasol celým
okresom a o to viac, že dodnes sa títo žiaci nenašli.
Nenašli sa žiadne stopy, ktoré by dopomohli vyriešiť
tento prípad. Dodnes nie je uzavretý – je v štádiu šetrenia.
V deň, keď došlo k tejto dramatickej udalosti, sa na
hľadaní zmiznutých detí zúčastnilo množstvo ľudí. Polícia
nasadila mnohých špecialistov do terénu a použila aj
vrtuľníky. Do akcie nasadili tiež jednotky Armády
Slovenskej republiky. Vojaci dočasne uzavreli prístup cez
územie lesnej správy obce Jovsa. Práve táto lesná správa
je hlavnou bránou do oblasti Vihorlatu. Vojaci použili
obrnené transportéry a križovali lesy cestami-necestami.
No bezvýsledne. Stratené deti už nikto nenašiel. Triedna
učiteľka zo siedmeho ročníka sa psychicky zrútila a dnes
už na tejto základnej škole nevyučuje. Triedny učiteľ
z deviateho ročníka to celkom nevzdal a občas chodí do
lesa v nádeji, že objaví nejakú stopu, ktorá ho privedie
k zmiznutým deťom. Skoro dva roky vidieť v Jovse na
stĺpoch a na autobusovej zastávke plagáty s tvárami týchto
detí, s nadpisom – Nezvestní.
5 
Už nie je žiadnou zvláštnosťou, že v Jovse počuť aj
iné cudzie jazyky ako poľštinu, maďarčinu, angličtinu...
Zvesť o tomto prípade sa rozniesla aj za hranice Slovenska.
Občas vidno rôznych reportérov a novinárov, ktorí opisujú
udalosti a dokumentujú okolnosti celého prípadu. Každý
má svoje vysvetlenie a rozpráva svoj príbeh. Hranicu
záujmu totálne presiahli Japonci. Samotný prípad ich
zaujal preto, že ho porovnávajú so svojím mysterióznym
Lesom obesencov pri hore Fudži.
No Vihorlat je úplne iný prípad. V deň, keď sa deti
stratili, vo večerných hodinách bolo vidieť nad Vihorlatským
lesom záhadné svetlá. Prebleskovali v oblasti, odkiaľ sa
začína výstup na vrch. Svetlá boli červeno-bielej farby
a bolo ich vidieť zhruba minútu, až kým nezmizli. To
prilákalo do oblasti rôznych zvedavcov a záujemcov
o UFO, ale aj zarytých ufológov a bláznov. Návštevnosť
v Jovse stúpla o sto percent a dnes obec už poznajú
aj Japonci. Len to tu prekypuje cudzincami, televíziami,
novinármi…
No nič nepomohlo vyriešiť prípad stratených detí.
Navyše i v súčasnosti sa niečo deje, pretože armáda
uzavrela prístupovú cestu a často vidieť nad Vihorlatom
lietať ťažké vojenské vrtuľníky. Armáda nemá žiadne
vysvetlenie a ani neuviedla dôvod, prečo tak koná. Teraz
je už prístup do lesa uzavretý viac než tri mesiace. Znova
a znova sa tu objavujú ľudia z médií a potom každý
vysvetľuje svoju verziu príbehu. V Jovse domáci
6 
obyvatelia prenajímajú voľné izby vo svojich domoch
cudzincom, turistom, reportérom, ktorí sem prišli zo
záujmu o prípad. Fotografie lesa a tejto dediny už obleteli
celý svet. Na internete vznikla dokonca stránka, ktorá
uverejňuje fotografie a videá zo všetkého, čo sa tu deje.
Návštevnosť v Jovse láme rekordy. Len za mesiac jún
2017 navštívilo Jovsu viac ako 8 000 ľudí rôznych profesií
a národností. Každý z nich veril, že práve jemu sa podarí
vyriešiť celý prípad. Starosta vyhlásil, že plánuje v Jovse
postaviť hotely, motely a iné ubytovacie zariadenia, ktoré
by kapacitne zvládli nebývalý nápor ľudí, ktorý obec
zažíva od toho času, čo sa stratili deti. Momentálne vojaci
rozprašujú po cestách v Jovse akýsi dezinfekčný biely
prášok. Nikomu nepodali žiadne vysvetlenie, prečo tak
konajú. Armáda má svoje tajomstvá. A keď znova uzavreli
prístup do lesa, okamžite to naštartovalo fantáziu ľudí
prichádzajúcich zo všetkých končín sveta.
Prečo je okolo celého prípadu takýto rozruch
a mediálny humbug, aký si Jovsa nevedela do nedávnych
čias ani predstaviť?!
Tak po prvé: keď sa spomínaní žiaci základnej školy
dostali na samotný vrchol hory, učitelia ich sčítali. Počet
sedel, a tak všetko bolo v poriadku. Obidve triedy strávili
na vrchole Vihorlatu zhruba hodinu. Po hodine znova
prebehlo spočítavanie detí a po kontrole sa spoločne
vydali smerom dole.
7 
Po druhé: celá skupina oboch tried schádzala z kopca
spoločne s tým, že učitelia boli vzadu, aby mali prehľad
o pohybe detí. V prípade, žeby si niekto niekde odskočil
alebo sa vydal iným smerom, museli by ho vidieť. V tejto
zostave nebolo v podstate možné, aby sa nejaký žiak
vyslovene stratil. To bolo vylúčené.
Po tretie: po nekonečnom dlhom zostupe, keď sa
obidve triedy dostali do cieľa, teda na lesnú správu
v Jovse, znova učitelia vykonali kontrolné spočítavanie.
Ale pritom zistili, že traja žiaci chýbajú. To nedávalo
žiadny zmysel, a preto všetci boli z toho mimo. Učitelia
znova vyvolávali žiakov podľa mena, aby si overili, či sa
nezmýlili. No Ján, Marko a Melinda chýbali. Nikto
nevedel, ako sa to mohlo stať. Neexistovalo žiadne
logické vysvetlenie. Niektorým žiakom bolo zle od
žalúdka a triedna učiteľka mala závraty. Musela si sadnúť,
keďže sa s ňou točil celý svet. Dodnes trpí strašnými
migrénami a nič nepomáha jej stav zlepšiť.
Po štvrté: pri hľadaní stratených žiakov sa použila
najnovšia technológia, celý pátrací proces snímal aj radar
z vojenského lietadla, ktoré krúžilo nad Vihorlatom.
Polícia použila na vystopovanie svoje najlepšie stopárske
psy, ktorých počet presiahol číslo 50! No ani jeden
8 
nezachytil žiadnu stopu, ktorá by ho priviedla niekde
bližšie k strateným deťom.
Po piate: na hľadaní sa zúčastnili aj mnohí hubári
a obyvatelia obcí ako Poruba pod Vihorlatom, Jovsa... čiže
dobrovoľníci, ktorí poznajú terén a poznajú všetky cesty-
necesty a rôzne odľahlé miesta či zákutia v týchto lesoch,
kde je predpoklad, že sa tam deti mohli zatúlať. No takisto
bezvýsledne. Celá akcia trvala týždeň hneď po stratení
žiakov. Keď bolo pátranie bezvýsledné, potom zostali
už len dobrovoľníci. Takýto dobrovoľníci sa tu objavujú
dodnes, hoci od stratenia žiakov už prešiel rok. Nikto už
neverí, že by doteraz mohli mať nejakú šancu na prežitie.
Nevydržali by zimu v lesoch a pomreli by od hladu.
Po šieste: rodiny stratených detí vypísali odmenu za
nájdenie ich tiel, aby ich mohli pochovať. To prilákalo
mnohých ľudí – rôznych hľadačov či dobrodruhov, ktorí
zanechali svoje momentálne cesty po svete a prišli do tejto
oblasti zahalenej tajomstvom.
9 
Streda 5. 7. 2017
Melindina sestra Laura, 23-ročná účtovníčka z malého
podniku, mala už plné zuby cirkusu okolo stratených detí.
Rozhodla sa preto kontaktovať brata nezvestného Marka.
19-ročný Markov brat Samo práve nastúpil do nového
zamestnania na poštu v Michalovciach ako šofér. Jeho
pracovnou náplňou sa stala kuriérna služba – rozvážanie
zásielok po okrese. Laura vzala do ruky mobilný telefón
a zavolala na číslo, ktoré jej dali Samovi rodičia pri
jednom stretnutí kvôli rozhovoru pre zahraničné noviny.
Po chvíli zvonenia prijal hovor Samo.
„Prosím, kto je to?“
„Tu je Laura, som Melindina sestra. Predpokladám že
aj ty máš už dosť toho všetkého, čo sa tu deje. Ak áno,
stretnime sa dnes poobede v meste, mám pre teba návrh.“
„Dobre, Laura, môžeme sa stretnúť o piatej pri fontáne
na námestí.“
„V poriadku, Samo, budem tam.“
Laura došla k fontáne už o pol piatej a obzerala sa
rozmýšľajúc, kde by mohla uvidieť Sama. Po chvíli sa
objavil medzi lavičkami. Skúmavo si premeriaval niekoľké
ženy v okolí, lebo nevedel, ku ktorej sa má vlastne ozvať.
10 
Tipol si na ženu, ktorá stála pri fontáne. Podišiel k nej
a spýtal sa:
„Ty si Laura?“
„Áno, teší ma, Samo. Zavolala som ťa preto, lebo už
strácam trpezlivosť ohľadom stratených detí a mám
podozrenie, že celý ten humbug, čo sa tu deje, sa týka aj
mojej zmiznutej sestry.“
Samo zbystril pozornosť a načúval Lauru.
„Myslím si, že les je uzavretý z jediného dôvodu.
Určite našli Melindu a ostatných. No z nejakej príčiny
nechcú informácie sprístupniť ľuďom a nám už vôbec.
Neviem, čo je za tým. Ale nedá mi to spať.
Samo tuho rozmýšľal a uprene pozrel na Lauru.
„Je mi jasné, že si ma nezavolala len tak pre nič za
nič. Čo máš v pláne alebo čo navrhuješ?“
Laura si sadla na lavičku a zhlboka sa nadýchla.
Chvíľu bola ticho a zrazu sa rozhovorila:
„Poznám ľudí, ktorí by nám pomohli prejsť cez
vojenské zábrany do lesa. Chcem, aby si šiel so mnou.
Pôjdeme obaja. Ak ich našli, musím vedieť, čo sa im stalo.
Musím vidieť Melindu, nech je v akomkoľvek stave.
Poznám človeka, ktorý by nám zabezpečil vstup do lesa
o polnoci, keď sa budú striedať smeny. Chce to odvahu,
výstroj a aj jedlo v prípade, ak by niečo... súhlasíš?“
11 
Samo netajil strach, ale zvedavosť ho donútila
súhlasiť. Laura, vysoká a štíhla dvadsiatnička s dlhými
blond vlasmi, vôbec neladí so Samovým vzhľadom. Menší
typ chudého chlapca s okuliarmi nebudí dojem, že by
oplýval veľkou odvahou. No možno naozaj niekedy zdanie
klame a opak je pravdou. Laura a Samo strávili pri fontáne
ešte dobrú hodinu, aby si presne dohodli všetky podrobnosti.
Potom sa rozišli každý po svojom. Medzitým sa smerom
na Jovsu valila ťažká vojenská technika – tanky, obrnené
transportéry... Z neznámeho dôvodu. Nad Vihorlatom krúžil
vrtuľník už vyše hodiny. Zdalo sa akoby monitoroval
územie. Nikto ale nevedel, prečo a čo skúma.
Anglickí reportéri prišli s názorom, že Vihorlat obnovil
svoju sopečnú činnosť a na niektorých miestach sa začala
sama otvárať zem. Podľa nich sa deti prepadli. Problém pre
túto verziu bol ale v tom, že sa v poslednej dobe nepotvrdili
žiadne otrasy zeme ani iná činnosť tejto sopky.
Japonskí novinári vyniesli na svetlo sveta verziu,
v ktorej tvrdili, že deti spáchali v lese samovraždu a po
čase ich telá roztrhali zvery. Podľa nich sa tak udialo
rovnako ako u nich v Japonsku v Lese samovrahov.
Ufológovia predstavili konšpiračné teórie, že deti boli
unesené mimozemšťanmi a tí ich určite vrátia o nejaký čas
späť na to isté územie do lesa. Preto je nutné, aby oni ako
špecialisti na tieto mimozemské záležitosti boli nablízku,
lebo len oni vedia, ako postupovať v prípade vrátenia detí
mimozemšťanmi.
12 
Tento rok už starosta povolil výstavbu hotelov
a podobných zariadení po celej Jovse. Obec už nezvláda
nápor záujemcov, ktorí chcú vyriešiť tento prípad. Ani
domáci už nemajú k dispozícii toľko izieb na prenájom.
Dokonca sa na záhradách pri domoch začínajú objavovať
stany. Situácia je zúfalá. Zásobovači nestíhajú zásobovať
obchody s potravinami. Niektorí podnikatelia prišli na
nápad pojazdných obchodov s potravinami a rozličným
tovarom. Začína tu prekvitať podnikanie a obchodovanie.
Medzi ľuďmi sa začala šíriť informácia, že vraj jedna
americká spoločnosť sa chystá navštíviť miestnu oblasť
preto, že má v pláne natočiť o tomto prípade film. To, čo
je pre niekoho nešťastím, druhému otvára dvere na
podnikanie a zviditeľnenie samého seba.
No zatiaľ všetko kontroluje armáda, vojaci sú v celej
obci a neustále všade po cestách rozsýpajú biely prášok.
Istotne sa muselo niečo stať, keď sa o to začala zaujímať
armáda. To je dôvod, ktorý už nenechal Lauru nečinne sa
prizerať celému cirkusu. Kládla si za cieľ dostať sa do
lesa, hoci by aj Samo cúvol a zostala by na to sama. Za
každú cenu chcela vedieť, či našli jej sestru. Samo bol
trošku zdržanlivejší a neveril, že by to zvládli. Ten les je
neistý a predstavuje určitú hrozbu, aká zasiahla ich
súrodencov. Čo ak sa to isté stane im a nikdy ich už nikto
nenájde. V Samovi sa miešala obava s odvahou. Nie je
ešte celkom psychicky dozretý odvážny muž. Je v ňom
ešte stále veľa detského. Ale v konečnom dôsledku aj on
13 
sa napokon rozhodol začať s pátracou akciou za každú
cenu. Aj za cenu, že sa už nikdy nevráti. Vyhrala odvaha.
Laura bola rozhodnutá od samého začiatku. Odvaha bola
jej hlavnou povahovou črtou. Niekedy je ťažko rozlíšiť
hranicu medzi odvahou a zúfalstvom. Možno sa oba
faktory spájajú do jedného výsledného efektu a tým je čin.
A k takému činu dôjde aj na základe rozhodnutia dvoch
mladých ľudí veriacich v samých seba.
Vstup do lesa je monitorovaný kamerami a veľkým
počtom vojakov. Je jasné, že priamo cez vytýčené hranice
sa Laura a Samo nedostanú. Ale mali sľúbený voľný
prechod do lesa pri výmene smien obďaleč hlavného
vstupu.
14 
Štvrtok 7. 7. 2017
Laura a Samo sa stretli v miestnej reštaurácii v Jovse
v poobedňajších hodinách. Obaja si priniesli aj batohy
s potrebnou výbavou a zásobami jedla aspoň na jednu noc,
ak by sa niečo pokazilo. Sedeli na terase a pozorovali
zástup ľudí, ktorý prechádzal okolo nich. Ľudia s kamerami,
s fotoaparátmi. Cudzinci hovoriaci rôznymi jazykmi, turisti
či reportéri, ktorých sem prilákal humbug okolo celého
prípadu. Auta zaplnili okraje cesty od začiatku po koniec
celej obce. Najnovšia správa bola asi tá najstrhujúcejšia
za celý mesiac. Práve do Jovsy dorazili Američania aj
s filmovým štábom, ktorý má v pláne zdokumentovať celý
prípad. Ubytovali sa v moteli zostavenom narýchlo
z obytných modulov. Motel tu postavila jedna bratislavská
stavebná firma. Prenajali si 20 osobných áut a štyri
dodávky z Michaloviec, aby sa všetci členovia štábu mali
v čom prevážať. Takýto cirkus v Jovse nebol, odkedy obec
vôbec vznikla. Bola navyše strašná horúčava. Laura
vysvetľovala Samovi, aký bude nasledovný postup. Celý
deň sa budú nenápadne potulovať po Jovse a večer sa
stretnú pri lesnej správe. Budú sa tváriť ako bežní turisti
a vypytovať sa vojakov na rovnaké veci ako všetci ostatní.
Potom sa presunú na dohodnuté miesto. Takýto je plán.
„Samo, pozri na cestu, Američania sa už presúvajú aj
so štábom k lesnej správe. To nám dnes bude hrať do
15 
karát. Idú aj s dodávkami, takže ide aj celý štáb s
kamerami. Zamestnajú vojakov a my sa prešmykneme na
druhú stranu. To sme chceli. Práve mi prišla správa, že
o desiatej večer máme byť pri základnej škole a odtiaľ
pôjdeme na miesto prechodu do lesa.“
Samo mal problém zvládnuť horúčavu a stále sa
utieral servítkami. Fyzicky slabší chlapec sa odvážne
podujal na takúto náročnú a veľkú akciu.
„Už nech je večer, lebo mám toho tepla už naozaj
dosť. Radšej vbehnem do lesa, ako znášať toto. Už sa
nemôžem dočkať.“ Na ceste bolo stále počuť trúbenie áut,
nečakané pišťanie pneumatík pri prudkom zabrzdení. Cez
cestu sa v kuse presúvali ľudia sem a tam. Bol to
neskutočný chaos. Dokonca sa tu objavili zameriavači
a popri ceste rozostavili svoje vybavenie.
„Možno sa tu niekto chystá rozšíriť cestu alebo... čo
to vlastne zameriavajú,“ povedal Samo otráveným hlasom.
„Tu by teraz pomohla už len osemprúdová cesta,
pozri na ten chaos na ceste. Kapacita tejto cesty už vôbec
nestačí,“ odpovedala Laura a odpila si zo svojej malinovky.
Takto sa vliekol celý deň.
Zvečerilo sa a obaja sa vybrali k lesnej správe.
Predierali sa zástupom ľudí a načúvali rôznym jazykom,
16 
ktoré sa tu ozývali. Došli k hlavnému vstupu, ktorý strážili
vojaci. Práve sa ich tam niečo vypytovali novinári
z Anglicka. Vojaci odpovedali v angličtine.
„Nikto sa nesmie dozvedieť, že sme príbuzní
nezvestných. Nikomu to nesmieš povedať. Hneď by si
nás zobrali na mušku a nedostali by sme sa do lesa.
Všetko by bolo stratené,“ dorečnila Laura a postavila sa
oproti vojakovi, ktorý dozeral na ľudí prichádzajúcich
od základnej školy.
„Čo sa deje v lese a prečo strážite vstup cez lesnú
správu?“
Vojak sa na ňu otrávene pozrel a povedal:
„Nemôžem vám podávať tieto informácie, všetko
podlieha najvyššiemu utajeniu. Poviem vám len toľko, že
armáda momentálne zabezpečuje ochranu celého okolia,
pred návalom turistov. Nemôžeme dopustiť, aby sa pri
toľkých ľuďoch stratili ďalší, pretože ešte stále sme
nedoriešili, čo sa stalo s nezvestnými žiakmi. Nemôžeme
dopustiť ďalšie straty na civilnom obyvateľstve. Až sa
všetko vysvetlí a vyrieši, pustíme vás dnu do lesa.“
Laura sa zamyslela a nachvíľu zapochybovala nad
svojím plánom vstúpiť do lesa. No zvedavosť ju
premohla.
Blížila sa desiata hodina. Na parkovisku rečnili
novinári pred kamerami. Američania pripravovali svoje
filmovacie rampy a hercov, ktorí by mali hrať nezvestné
17 
deti a ich učiteľov. Počet ľudí sa v týchto večerných
hodinách ešte znásobil, čo bolo pre Lauru a Sama len
dobré. Nikto by si ich nemal všimnúť, keď prebehnú na
druhú stranu.
„Laura, rýchlo poď so mnou! Pred školou stojí nejaká
žena a v rukách drží tabuľku s písmenami L-S. To určite
bude naša tajná sprievodkyňa!“ Obaja sa pobrali ku škole
a keď sa blížili k žene, kývla na nich.
„Ahojte, tak ste tu. Poďte so mnou.“ Nasledovali ju
predierajúc sa medzi ľuďmi. Došli k plotu istého domu
a pri ňom zastali.
„Teraz vojdite do dvora a sadnite si na lavičku. Tvárte
sa ako turisti, ktorých idem ubytovať.“ Po chvíli vošli do
domu a pozerali sa na zadnú záhradu, kde stál vojak. Za
plotom zadnej záhrady bol postavený vojenský stan. Práve
začala výmena stráže. Vojaci vošli do stanu, aby sa podľa
predpisu na stráženie vymenili. Žena vzala Sama za ruku
a kývla na Lauru, aby šla za ňou. Prešli okolo stanu ticho
a nenápadne. Zo zeme zodvihla tašku s ovocím.
„Ja im odnesiem niečo pod zub a vy choďte, bežte...
Teraz budú chvíľu všetci v stane. Máte šancu.
Laura a Samo sa rozbehli do tmy a ocitli sa v temnom
lese. Za nimi bolo vidieť svetlá z dediny a vojenské autá,
ako prechádzajú od domu k domu. Takáto kontrola tu
určite nie je len tak. Niečo sa muselo stať. Niečo, čo sa
armáda snaží utajiť.
18 
„Čo budeme teraz robiť? Je taká tma, že nevidím ani
na krok dopredu.“ Samo začal mať očividne zajačie
úmysly.
„Tak teraz pôjdeme smerom hore, chodník v tme
budeme rozoznávať podľa rozstupov stromov. Musíme sa
držať stále pri sebe, nikam neodbehuj! Sama neviem,
pokiaľ až chcem ísť. Záleží na tom, na čo natrafíme.
Osobne si myslím, že na samotnom vrchole nič nenájdeme
a navyše je už tma, tak ani poriadne neuvidíme.“ Laura si
vzala batoh na plecia a spolu so Samom sa vybrali šliapať
do kopca.
No už po chvíli sa Samo ozval znova: „Niečo mi tu
nesedí. Je tu zima. Ako je to možné? Veď pred chvíľou,
keď sme vchádzali do lesa, bolo ešte dusno. Ale tu je
doslova zima.“
„No, všimla som si, ale tomu teraz nevenujem
pozornosť. Pozri sa, tam v diaľke pred nami vidieť
červené svetlá. Tam... medzi stromami!“
Samo sa zahľadel do tmy a naozaj bolo nad stromami
vidieť malé červené svetlá, ako sa kyvocú sem a tam.
„Tak teda poďme za nimi a dozvieme sa, čo znamenajú
a kam nás privedú.“
Obaja sa držali blízko pri sebe a pridali trochu do
kroku. Laura ale znervóznela a začala sa obzerať okolo
seba.
19 
„Samo, všimni si, že nikde nie je vidieť žiadne
vojenské stany, žiadnych vojakov alebo svetlá, ktoré by
nás upozornili, kde sa nachádza armáda. Ako je to možné?
Kam zmizli?!“
„Neviem, nerozumiem tomu, veď mali byť všade
v týchto lesoch, keď monitorujú situáciu. Ty si naozaj
myslíš, že našli Melindu a Marka? A kam by ich ukryli?
Na stromy?“
Bez slov sa približovali na koniec prvej veľkej
zákruty. Zrazu sa v diaľke ozvala streľba. Desiatky,
stovky, možno aj tisícky výstrelov, rachotiacich kdesi pri
vrchole Vihorlatu. Obaja pridali do kroku a v diaľke
zbadali veľké bordové svetlo priamo v lese. Nebolo ale
vidieť, odkiaľ a kto strieľa. No streľba neutíchala, skôr
naberala na obrátkach.
„Čo budeme teraz, dočerta, robiť!?“ zúfalo vykríkol
Samo.
„Čupni si a zostaň pri zemi. Počkáme, kým to prejde.
Nepôjdeme ďalej, aby nás netrafila nejaká zblúdila
guľka,“ nariadila Laura a Samo nehybne čupel v tme
medzi stromami.
„Čo je to za dupot? Čo to zase má byť?“ vystrašený
Samo si prestával veriť a strácal odvahu. Neďaleko od
nich sa dolu kopcom valili desiatky diviakov. Za nimi bolo
vidieť aj siluetu srnky. Zvieratá sa splašene rútili smerom
20 
dole k dedine. Strašný rachot neustával a zrazu bolo počuť
aj hrmenie vrtuľníkov.
„Vojaci nasadili aj bojové vrtuľníky. Strieľajú aj
z nich. Po čom môžu toľko strieľať?! Takúto akciu som
ešte v živote nezažil.“
Laura nevenovala Samovým rečiam pozornosť, lebo
tuho rozmýšľala: „Toto je celé čudné. Neviem, čo spravíme,
keď to skončí. Snáď chvíľu ešte zostaneme tu a potom sa
rozhodneme, či pôjdeme ďalej. Toto sa akosi vymklo z rúk
aj vojakom. Čo už len my zmôžeme. Ale strašne chcem
nájsť Melindu. Ja viem, že je niekde tam.“
Keď streľba ustala, obidvaja ticho sedeli a zvažovali
ďalšie kroky. Bordové svetlo v diaľke takisto zmizlo kdesi
v lese. Zrazu bolo ticho. Nebolo počuť vôbec nič. Len
šumenie v korunách stromov.
„Laura, ak chceš, poďme sa ešte pozrieť ďalej a ak by
nám niečo hrozilo, tak sa vrátime.“
„Dobre, Samo, zober si ruksak a potichu pôjdeme
smerom, kde svietilo bordové svetlo. Už keď sme toľko
riskovali, teraz už poďme ďalej.“
Cesta im trvala približne hodinu, kým došli do pásma,
kde bolo vidieť svetlo. Z ničoho nič začuli kdesi v diaľke
výkriky. Boli čím ďalej, tým zúfalejšie.
„Pomóc! Pomóc! Je tu, preboha, niekto ešte nažive?!
Ozvite sa!“
21 
Laura sa rozbehla za hlasom a Samo ju okamžite
nasledoval. Zrazu sa o niečo potkla a zletela na zem.
„Aúúú!“ skričala Laura. Keď sa pozbierala a znova
postavila, uvidela telo vojaka. Potkla sa na mŕtvom tele.
O pár krokov ďalšie a ďalšie... Všade boli mŕtvi vojaci.
Hlas z lesa stále vykrikoval o pomoc. Laura z ničoho nič
zvrešťala: „Tu sme, ideme za vami!“ Rýchlym krokom sa
hnali do tmavého lesa, odkiaľ vychádzali výkriky.
„Ja som Melinda! Čakám vás tu, nemôžem sa pohnúť!“
„Vidíš, Samo! Hovorila som ti, že ju nájdem, aj keby
čo bolo.“
Samo ale neveriacky krútil hlavou a odrádzal Lauru.
„Melinda je nezvestná už vyše roka, akoby tu mohla
byť živá a vykrikovať?! To je len niekto, kto sa za ňu
vydáva.“
„Netrep hlúposti, konečne som ju našla a teraz sa
mám zastaviť?! Ani ty ma nezastavíš, idem tam!“ Laura sa
rozbehla do tmy, kde stále bolo počuť výkriky. Po krátkej
chvíli nastalo ticho. Samo zapochyboval o všetkom a chcel
sa otočiť smerom k dedine. No skúšal ešte kričať na Lauru.
„Laurááá! Laurááá! Kde si!!!“ opakoval tieto výkriky,
ale nikto sa mu neozval. Prepadla ho panika a cítil zimu
ešte viac ako predtým. Cítil, ako sa k nemu niečo veľké
približuje. Ale nič nevidel. Rozbehol sa dolu a bežal ako
zmyslov zbavený. Zrazu ho od chrbta niečo zrazilo na
zem. Dostal úder, ale nikde nikoho nebolo. Zostal ležať na
22 
bruchu. Dvihol sa vietor a začul tichý bzukot, ako keby sa
približovali včely.
Zdvihol zrak a všetko okolo neho zalialo bordové
svetlo. Nemohol sa ani pohnúť. Strnulo sledoval, ako sa
nad ním objavil veľký pyramídový objekt bordovej farby
a rotoval okolo svojej vlastnej osi. Sprevádzalo ho tiché
bzučanie. Samo bol celý úplne stŕpnutý od strachu a nebol
schopný nič urobiť. Z rotujúcej pyramídy zrazu vystrelil
silný lúč bieleho svetla smerom do lesa. Zo zeme sa
vznieslo ohnuté telo Laury. Nehybne v tichosti ju to
vynášalo priamo k pyramíde. Samo sa pokúšal postaviť
a utiecť, ale nevládal. Laura už bola blízko pri pyramíde,
keď lúč pomaly začal miznúť. Bordové svetlo zrazu úplne
zmizlo a Samo sa postavil na vlastné nohy. Šialeným
tempom sa pustil pomedzi stromy, bežal ako o život.
V lese už neboli žiadne zvieratá. Žiadni ľudia. Všetko
živé umrelo pod strašnou paľbou armády a pod bordovým
svetlom lietajúcej pyramídy. Samo bežal smerom k dedine
a bolo mu jedno, že sa prezradí vojakom. Musí oznámiť
strašnú udalosť, ktorá sa stala v lese pod Vihorlatom.
Netušil, ako dlho beží a nemal ani pojem o čase. Medzi
stromami sa objavovali odrazy svetiel z dediny. Samo ešte
zrýchlil a bežal ako nočný víchor temného lesa. Keď sa
približoval ku svetlám, zmocňoval sa ho strach, že mu
nikto neuverí. Zastal a vydýchal sa. Svižným krokom sa
približoval ku vstupu na lesnej správe. No neboli tam
žiadni vojaci. Nikto už vstup nestrážil. Cesty boli prázdne,
23 
žiadni ľudia stojaci v radoch. Nikde nebolo nikoho. Samo
chcel všetko povedať prvému človeku, ktorého stretne. No
nestretol nikoho. Bol jediným človekom v uliciach. Celá
dedina bola ľudoprázdna. Kam všetci zmizli, si nevedel
nijako vysvetliť. Ani noc sa ešte nekončí. Stále je tma.
Samo chodí a blúdi ulicami a všade je prázdno a ticho.
Takúto Jovsu nepoznal. Kde je ten nával turistov
a vojakov, ktorí boli na každom kroku...
Stále je tma a nikde nevidieť nikoho. Večná tma
a samota. To je neuveriteľné, ako sa tu všetko zmenilo.
Zablúdil do reštaurácie a zašiel sa umyť na toaletu. Keď sa
pozrel do zrkadla, neuvidel seba, ale stenu za sebou.
Nevidel svoj obraz. Zľakol sa toho, a preto sa znova
a znova pozeral do zrkadla. Kde to som? Kto som? Prečo
sa nevidím?!
„Samo!!! Kde si!!!
24 
Piatok 8. 7. 2017
Pred lesnou správou v Jovse sa v radoch tlačí ešte viac
ľudí ako kedykoľvek predtým. Novinári chrlia na stojacich
vojakov množstvo otázok. V tom k vstupu dorazilo vojenské
auto a vystúpil z neho vojenský hovorca. Postavil sa pred
ľudí a začal rečniť.
„Vážení, toto je prvé prehlásenie vojenskej správy
o tejto situácii. Predošlú noc v lese pod Vihorlatom došlo
ku komplikáciám. Armáda bola napadnutá neznámym
agresorom a opätovala útok strelnými zbraňami. Pri tejto
nečakanej situácii padlo veľa z našich vojakov. Presné
číslo ešte nemôžeme zverejniť, všetko je v štádiu šetrenia
a posudzovania situácie. Asi 200 metrov od miesta útoku
sme našli telo mladého chlapca bez dokladov. Nevieme,
čo sa mu presne stalo. Nezomrel na následky streľby,
ktorá sa v nočných hodinách rozpútala v lese. Zatiaľ sa
držíme len verzie, že ho v noci trafil blesk do chrbta, ktorý
má celý spálený. Jeho totožnosť sa práve zisťuje.
Nevieme, čo presne sa v nočnom lese odohralo. Nezískali
sme žiadne záznamy o tejto udalosti – všetci naši vojaci,
ktorí vykonávali v lese monitoring, sú mŕtvi. Odkiaľ sa
tam vzal navyše chlapec vo veku asi 19 rokov, nevieme.
Táto dramatická situácia otriasla našimi zložkami takisto
ako vás všetkých. Na základe toho, čo sa stalo, tentokrát
uzatvárame vihorlatské lesy definitívne na celý rok.
25 
Nemôžeme dopustiť ďalšie straty na životoch a riskovať
konflikt, pri ktorom budú všetci umierať. Bezpečnostný
plán na celý rok začneme skladať dokopy už dnes. Nie je
načo čakať. Prosím, rozíďte sa a choďte všetci domov,
dnes sa tu už nič nedozviete. Ďakujem vám za vašu
pozornosť.“
26 
Streda 20. 6. 2018
Život v Jovse plynie zrýchleným tempom. Stoja tu už
mnohé hotely a ubytovacie zariadenia. Vihorlat je stále
uzavretý armádou a dodnes sa nevyriešil jediný prípad
zmiznutých ľudí. Nepokoj v lese stále pretrváva. Ľudia si
vymýšľajú rôzne historky o tom, prečo a s kým vojaci
v lesoch bojujú. Straty na strane armády sú vysoké. Občas
je vidieť nad Vihorlatom lietať červené svetlá. Keď sa
objaví v lesoch bordové svetlo, strhne sa strašná streľba,
ktorá často trvá až do ranných hodín.
Američania údajne odložili dokončenie filmu o nejaký
čas, pretože sami nevedia, aký záver filmu majú natočiť.
Turizmus tu prekvitá nad rámec možností a ubytovacie
kapacity stále nestačia. Vihorlatské lesy sa stali pútnickým
miestom mnohých dobrodruhov, ktorí dokonca do lesa
vkročili, a prišli o život. Zabila ich vlastná zvedavosť, aj
keď ako sa tu už traduje – zabil ich Vihorlat. Smrtiaca hora,
ktorá nemá zľutovanie.
Na stĺpoch a na autobusových zastávkach je stále
vidieť vyblednuté plagáty od slnka a dažďa. Jeden z nich
je ešte v celkom čitateľnom stave. Píše sa na ňom:
Nezvestná Laura...
27 
Autor:
Tento mysteriózny príbeh sa nezakladá na skutočnosti. Osoby
a ich mená sú vymyslené. Neexistuje žiadna Laura ani Samo,
ktorí vkročili do lesa. Všetko, čo ste tu čítali, je založené na
fikcii a fantastike. Vytvoril som postavy deja, aby vám priblížili
môj pohľad na Vihorlatské vrchy. Chcel som vám priblížiť to,
akými očami vidím túto horu každý deň. Vihorlat vo mne
vzbudzuje záhadnosť, mystérium a majestátnosť, silu
a neistotu. Je to sopka a ja verím, že je svojím spôsobom činná
a priťahuje k sebe rôzne záhadné javy. Raz dávno ešte na
strednej škole som niekde započul, že sopky priťahujú aktivitu
UFO. Alebo sú skôr UFO kontrolované. A tak som sa rozhodol
napísať príbeh o Vihorlate. Bolo to v podstate veľmi náročné aj
vzhľadom k tomu, že prostredie, v ktorom sa tento príbeh
odohráva, naozaj existuje. Reálne existuje 6. základná škola
v Michalovciach, obec Jovsa na východnom Slovensku, lesná
správa, cez ktorú sa prechádza do Vihorlatského pralesa, no,
samozrejme, aj samotný Vihorlat a lesy okolo neho. Všetko je
to reálne prostredie, v ktorom sa tento vymyslený príbeh
odohráva. A ja verím, že vás aj tento príbeh svojím spôsobom
vtiahol do deja a presvedčil vás o záhadách, ktoré sa neustále
v týchto lesoch odohrávajú.
Vzdávam poctu fikcii a fantastike, pretože vďaka ním dokážeme
vytvoriť tajomný svet, ktorý reálne neexistuje.
28Deti Vihorlatu
V horúcom lete v roku 2016 sa pri výstupe na vrch Vihorlat stratili traja
žiaci zo základnej školy. Prípad otriasol celým okresom. Títo žiaci sa
dodnes nenašli a nenašla sa ani žiadna stopa, ktorá by pomohla vyriešiť
tento prípad. Armáda dodnes stráži vstup do lesa cez lesnú správu v obci
Jovsa. Vojaci nesmú pripustiť ďalšie straty na civilnom obyvateľstve.
Z lesov okolo nečinnej sopky Vihorlat sa niekedy ozýva streľba, vidieť
svetlice a záhadné červené svetlá vznášajúce sa nad vrcholom hory. Najviac
počuť streľbu v čase, keď sa v lesoch objaví záhadné bordové svetlo
impulzívneho žiarenia. Dvaja príbuzní stratených žiakov Laura a Samo sa
rozhodnú nájsť nejaké stopy a vypátrať svojich rodinných príslušníkov.
Rozhodnú sa preto vkročiť do lesa aj napriek zákazu armády.
Nevysvetliteľné úkazy ich budú sprevádzať až na koniec tejto cesty.
Mysteriózna poviedka ponúka iný pohľad na svet okolo nás a hlavne
poukazuje na záhadnosť zatiaľ nečinnej sopky Vihorlat na východnom
Slovensku.